<!DOCTYPE html>
<html lang="pl">
<head>
    <meta charset="utf-8">
    <title>LMS - system zarządzania sieciami LAN i nie tylko</title>
    <meta name="robots" content="index,follow"/> 
    <meta name="revisit-after" content="1 days"/>        
    <meta name="viewport" content="width=device-width, initial-scale=1" >
    <meta name="HandheldFriendly" content="True"/>
    <meta name="MobileOptimized" content="320"/>
    <meta name="description" content="Opis systemu LMS, funkcjonalność i zalety stosowania przez ISP"/>
    <meta name="keywords" content="LMS, opis systemu LMS, sieci osiedlowe, dostawcy internetu, systemy CRM, zarządzanie siecią LAN, system zarządzania siecią, LMS GIT"/>
    <meta name="author" content="Maciej Lew"/>
    <link rel="stylesheet" href="/assets/css/base.css" type='text/css'>
    <link href="http://lion.net.pl/blog/feed.xml" type="application/atom+xml" rel="alternate" title="LionNet blog posts (atom)" />
</head>
<body>

    <nav id="topnav">
        <div>
            <img src="/assets/img/lion.net.pl.svg" width="64px" height="64px">
            <ul>
                <li>
                    <a href="/" rel="index author">O mnie</a>
                </li>
                <li>
                    <a href="/umiejetnosci/" rel="author">Umiejętności</a>
                </li>
                <li>
                    <a href="/blog/">Blog informatyczny</a>
                </li>
                <li>
                    <a href="/mapa/">Mapa strony</a>
                </li>
            </ul>
        </div>
    </nav>

    <section id="content">

        <section id="headline">
            <header>
                <h1>Programowanie, sieci komputerowe, informatyka.</h1>
            </header>
        </section>

        <section id="body">

            <div>
<article class="blog_module module">
    <h2>LMS - system zarządzania sieciami LAN i nie tylko</h2>
    <hr>

    <p>Wpis ten będzie dotyczył systemu LMS jako całości. Z jego lektury dowiesz
się czym jest LMS, jakie są jego podstawowe funkcjonalności, dlaczego <strong>warto z 
niego skorzystać prowadząc własną sieć osiedlową</strong>, a także dlaczego <strong>może być 
przydatny dla innych przedsiębiorców</strong>.</p>

<h4 id="opis-systemu-lms">Opis systemu LMS</h4>

<p>LMS ma już kilkanaście lat. W ciągu tego czasu powstało <strong>pełnowartościowe 
środowisko do zarządzania sieciami osiedlowymi LAN</strong>. Kod projektu udostępniany jest 
na licencji GNU GPL v2. <a href="http://lms.org.pl/download.php">Stabilną wersję systemu można pobrać z oficjalnej strony 
projektu</a>, natomiast wersja rozwojowa dostępna 
jest w <a href="http://github.com/lmsgit/lms">repozytorium GitHub LMS</a>.</p>

<p>Można powiedzieć, że na cały system składają się rozbudowana baza danych, webowy 
frontend oraz oparty na skryptach backend. Frontend napisany został w PHP, 
wykorzystuje szablony Smarty oraz różne pomocnicze biblioteki: do obsługi Ajax, 
generowania plików pdf itp. Backend napisany pierwotnie w C i PERL powoli 
przepisywany jest także w PHP. O podstawowych funkcjonalnościach jakich dostarcza 
frontend i backend dowiesz się w dalszej części wpisu.</p>

<p>LMS dostarczany jest wraz z dokumentacją, z której możesz dowiedzieć się jak wygląda
procedura jego instalacji oraz konfiguracji.</p>

<p>Projekt przetłumaczony został na kilka języków. Obecnie wspierane są języki:
angielski, czeski, litewski, polski, rosyjski i słowacki.</p>

<h4 id="funkcje-frontendu">Funkcje frontendu</h4>

<p>Poniżej przedstawiono niektóre, moim zdaniem najważniejsze, funkcje frontendu.</p>

<h4 id="u%C5%BCytkownicy">Użytkownicy</h4>

<p><strong>LMS pozwala na pracę grupową</strong> poprzez tworzenie kont użytkowników. Utworzeni
użytkownicy mogą logować się do systemu i wykonywać swoją pracę nie mając
jednocześnie dostępu do informacji które nie są przeznaczone dla ich oczu 
dzięki rozbudowanemu systemowi uprawnień.</p>

<h4 id="klienci-i-komputery">Klienci i komputery</h4>

<p><strong>W systemie możemy dodawać i zarządzać dowolną pulą klientów. Każdemu z klientów
możemy przypisać wiele komputerów.</strong> Zarówno klienci i ich komputery są opisani 
wieloma parametrami, których przechowywanie w bazie danych LMS znacznie ułatwia
pracę każdemu przedsiębiorcy.</p>

<h4 id="urz%C4%85dzenia-sieciowe">Urządzenia sieciowe</h4>

<p>Oprócz końcówek klienckich naszej sieci <strong>możemy w LMS dodawać urządzenia sieciowe
tworzące infrastrukturę naszej sieci</strong>. Pozwala to na łatwiejsze zorientowanie się
jak działa nasza sieć. LMS oferuje nam także generowanie map sieci w różnych 
formatach oraz <strong>wspiera raportowanie do UKE</strong>.</p>

<h4 id="operacje-finansowe">Operacje finansowe</h4>

<p><strong>LMS przewiduje możliwość rozliczania w systemie klientów z ich zobowiązań</strong>. Istnieje
możliwość definiowania taryf, importowania listy płatności, generowanie faktur, not
obciążeniowych, rejestrów kasowych i innych. W każdej chwili możemy w systemie podejrzeć
listę operacji finansowych danego klienta, wygenerować raporty, dokonać korekt.</p>

<h4 id="dokumenty">Dokumenty</h4>

<p>Oprócz wystawiania dokumentów takich jak faktury, LMS pozwala na wystawianie wielu innych
typów dokumentów i przypisywanie ich konkretnym klientom. <strong>Rozbudowana możliwość tworzenia 
szablonów i automatycznego przepisywania danych klientów z bazy danych na dokumenty</strong> pozwala
na łatwe i przyjemne zarządzanie dokumentami takimi jak billingi, umowy, książeczki opłat,
wezwania do zapłat i inne.</p>

<h4 id="userpanel">Userpanel</h4>

<p>Userpanel to osobny system pozwalający klientowi znającemu swój numer i pin na zalogowanie
i wykonanie kilku podstawowych czynności administracyjnych związanych z jego kontem w systemie.</p>

<h4 id="helpdesk">Helpdesk</h4>

<p>Helpdesk pozwala na odbieranie zgłoszeń od klientów i zarządzanie nimi. Dzięki niemu <strong>administratorzy
sieci mają możliwość śledzenia zgłoszeń</strong>, delegowania pracowników do ich rozwiązania i prowadzenia
dialogu z klientem.</p>

<h4 id="funkcje-backendu">Funkcje backendu</h4>

<p>LMS to nie tylko działająca w przeglądarce wizualna nakładka na bazę danych naszej sieci komputerowej,
ale także <strong>rozbudowany system skryptów pomagających w zarządzaniu siecią w sposób zautomatyzowany</strong>.
Dzięki temu cyklicznie wykonywane zadania stają się prostsze i pozostają pod kontrolą jednego spójnego
systemu.</p>

<h4 id="generowanie-faktur">Generowanie faktur</h4>

<p>Po uruchomieniu, skrypt generujący faktury sprawdza w systemie LMS, czy któryś z klientów powinien mieć
na danych dzień wystawioną fakturę. Jeśli tak jest to <strong>faktura jest generowana, konto klienta zostaje obciążone
odpowiednią kwotą a zmiany są natychmiast widoczne w systemie dla administratora i dla samego klienta</strong>.
W razie potrzeby istnieje możliwość uruchomienia tego skryptu z datą ustawiona na dowolny dzień.</p>

<h4 id="wysy%C5%82ka-faktur">Wysyłka faktur</h4>

<p><strong>Wystawione faktury mogą zostać automatycznie wysłane do klienta, na wskazany
adres e-mail</strong>. Skrypt wysyłający faktury codziennie sprawdza czy zostały 
wystawione nowe faktury i jeśli takie zostaną znalezione, a klient podał adres
e-mail i zgodził się na dostarczanie faktur drogą elektroniczną, to nastąpi próba
 wysyłki danej faktury.</p>

<h4 id="blokowanie-klient%C3%B3w">Blokowanie klientów</h4>

<p>Prowadzenie historii operacji klienta, tzn. jego obciążeń i wpłat, pozwala na
uruchomienie automatycznego blokowania klienta po przekroczeniu wskazanego
limitu zadłużenia. LMS dostarcza w tym celu <strong>prosty skrypt wykonujący całą 
pracę</strong> za nas.</p>


</article>


</div>

        </section>

    </section>

    </body>
</html>
